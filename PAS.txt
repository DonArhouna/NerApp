Article
Xeex bi dakkagul diggante yawuud yi ak julliti Palestin yi. Israayel a ngi wéy di tàbbal i bomb ca Gasaa. Keroog, ab loppitaan lañ bombàrde, rey ay xale ak i jigéen ñu bare. Bakkaan yaa ngi wéy di rot, lim biy gën a yokku, rawatina ci waa Palestin. Ndax, bees sukkandikoo ci jëwriñ ji ñu dénk wàllum wér-gi-yaram wa xamle na ne bi xeex bi dooree ak léegi faat nañu ci Gaasaa lu jege ñetti junniy doomi Palestin ak ñeenti téeméer ak juróom-ñaar fukk ak juróom-ñett. Waxaalewuñu nag limu ñi nga xam ne jële nañu ci ay gaañu-gaañu ak yàqute yi ci am.
Mu nekk lu ñuy laam-laame ba léegi, di laaj ndax, njiitul Pastef la woon dina nekk lawax ci wotey yii ñu jëm. La ko ko nar a xañ, di la yoon tegoon ci ndoddam ñeel coow la doxoon diggam ak Maam Mbay Ñaŋ. Nee ñu, alxames jees dégmal, 26 oktoobar 2023, la Ëttu Àttewaay bu mag bi àtte mbir mi.
Njëgu mburu maa ngi ca tànki yokk. Bulañseyi réew mi ci naal yooyu lañu taxaw. Seen mébét mooy teg fukki dërëm ci kilo mburu mu nekk. Lañuy taafantoo bokk na ca yokkuteg mbëj mi (kuraŋ) ci réew mi. Waaye tamit, lenn lañuy jëfandikoo ci seen liggéey boobu, di lëwiir bu yokk, dem ba kenn tegatu ko bët.
Bërki-démb, ci àllarba ji, moo nekkoon ndajem jëwriñ mu njëkk ginnaaw bi Njiiti réew mi tasee woon Càmm gi. La mu xamle ca mooma ndaje mooy ag soññe jëm ci jëwriñ yooyu ñu booloo nekk benn te taxaw ci bëgg-bëggu askan wi. Ñu fas yéene ko génnewaat ci diiwaan yi ci ñeenti weer yi des. Bokk na ca ya ñu lim, Fatig, Kéedugu, kafrin ak Kawlax.
Bàyyeesu leen xel, waaye way-luu (muuma) yi teewal Senegaal ca kuppeg àddina si bees leen jagleel ñoo ngay def i jaloore yu rëy. Ba léegi, ékib gañeeguleen ! Ñoo ngi toll ci ñeenti joŋante, gañe 3 yi daldi timboo benn bi. Kaar-dë-finaal lañu war a amal fan yii.
Démb ci gaawu gi la Ilimaan Njaay, doomu Senegaal ji, di sog a dugal biiwam bu njëkk ak Marseille ci seen joŋante bi amoon seen diggante ak Monaco bi ñu ñàkk ci (3-2). Lii la wolof naan, xëcc bu daggul dikk. Jafe woon na ci moom ca njëlbeen ga, ba tax mu daan xaw a jaaxle. Waaye, mu gëm ko ba mu dikk. Njoortees na ni dana ko gën a firiloo nag, nde lees di séentu ci moom ëpp na li mu fa waneegum.
Alin Siise war na bàyyi bu baax bëtam ak xelam ci doomu Senegaal bi, Móori Jaw. Moo ngi def i jaloore yu réy jamono jii ca këlëbam, Clermont. Gaawug démb gee ci mujju, mu def joŋante bu rëy xañ kii di PSG bu Mbappe ndam.
Barça génnagul ci mbiri Negreira bi ba léegi. Mbir yaa ngi nekkoon ci loxo yoon mu di ko saytu di amal i luññutu. Ci fan yii nag, coow li dafa tàmbalee jugaat ba am ci sax ñuy ragal ñu tas Barça. Ndaxte, mbirum nger muy yàq powum futbal la. Waa Barça nag, ba léegi dañuy rasu, di bañ ni fayuñu benn arbiitar xaalis ngir mu ràccal leen seen boor. Kii di njiitu LIGA bi, Tebas, daldi na yëkkati ay kàddu ci loolu: “Ger (corruption) nekkul joxe xaalis rekk, Waaye, yéene bi kese, soo ko amee, mënees na la ci jàpp”.
Jamono jii, Neymar fireegul ca naar ya. Ndaxte, boobu ba léegi, bii dafa jaar nii mu jaar nee. Mbir yi dafa xaw a dëgëragum ci moom, ba léegi dugalagul. Benn paas la fa def, am fa penaalti daldi koy rate. Fees ko séentu woon tëllagu fa !
Bërki-démb, ci gaawu gi (21eelu oktoobar 2023), lañ doon aajar téere Porofesëer Saaliw Mbay bim mujje génne tudde ko Ndande Fall, Keur Madame ci bérébu mboor ak xayte, WARC.
Ndaje maa ngi door bi 4i waxtu ci ngoon tegalee 35i simili. Porofesëer Usmaan Seen mi jiite WARC moo ko ubbi, dalal gan yi laata muy wax lu tax tey ñuy aajar téere bii ca béréb boobii.
Bi ñu egsee ci ñaareelu xaaju ndaje mi, Mamadu Mbay moo jël kàddu njabootu Mbay ci ndigalu seen mag Libaas Njaay. Li ñépp wax la wax, mbaax du weesu mbaax. Nee na Saaliw Mbay fépp fu mu mës a jaar jàngalekat ya dañ koy bëgg ; moo daan jiitu ci fànni jàng yépp ba mu des tàggat yaram.
Musaa Sare, xaritu benn-bakkanu Saaliw Mbay la ba noppi seen i waajur nekkoon i wóllëre, te bokkoon nekk nawetaan. Moom sëñ Sare ngir fàttali lu nawetaan làmboo ko tax a jël kàddu. Wax na lu am solo ci diggante Saaliw ak fonk mbatiitu Senegaal ak làmminu wolof wi mu nàmp ; làmmiñ dara ëpp ko solo ci mbatiit.
Ci solos nawetaan yi nee na ñi jiitu ñooy tette, wone yoon, di dox ci jàmm ak xaritoo ; kujje mbaa kiñaan mësul dox seen diggante. Ñi féete ndaw nangul leen cër boobu tey dox ci seen i tànk ndax puso bi bañ a réer.
Baabakar Fay tamit ba tey xaritu Saaliw Mbay teewal fi mbooloom xarit yi. Moyul li ñi ko jiitu wax, moom mi xaritook bindkat bi lu tollu ci 63i at yu mat sëkk te dara mësul ñaaw seede na ne :
« Mësunoo werante, daa nan waxtaan guddi ba fajar gi xar. Kocc Barma nee na lu yàgg dëgg la.
Man nag duma dawalkatu téere bu mag, booy seet Netflix laa gën a jox bopp, di seetaan film yi waaye téere Saaliw daa neex a dawal te day yee ci nit ki xéddu dawal. Saaliw daa mës a neex deret, laabir, di ree rekk, ku ci nekk ci nun waxal na la dara lu rafet ci téere bi. Yaayam da ko daan wax Saaliw bàyyil sa ree ju bari ji, nit soo bëggee ñu weg la dangay mer yenn saay. Su ko defee Saaliw ree ba xàqtaay. »
Kàddu yii ñoo tëj waxtaan wi, ubbi jagle yi.
